---
layout: page
title: Jak kupić
onTheList: true
---

Kiedy zapoznamy się ze specyfiką gatunku i podejmiemy decyzję o przygarnięciu myszoskoczków pod swój dach, pojawi się pytanie: “skąd je wziąć?”. Istnieją trzy możliwości: zakup zwierząt w sklepie zoologicznym, w hodowli rodowodowej lub adopcja, jednakże wyłącznie dwie ostatnie opcje są godne polecenia.


Sklep zoologiczny
To najgorsze, a niestety najpopularniejsze zarazem rozwiązanie. Po pierwsze zakup zwierząt w sklepie jest ryzykowny: na pewno są one nieodrobaczone, mogą być w złej kondycji fizycznej i/lub psychicznej (w szczególności odznaczać się nadmierną płochliwością lub agresją), być za młode na oddzielenie od matki, przenosić groźne choroby. Istnieje niemała szansa na to, że sprzedawca źle określi płeć myszek, sprzedając parkę, samiczki dodatkowo mogą być ciężarne już w momencie opuszczania placówki.

Równie relewantny jest aspekt etyczny zakupów w sklepie. Zwierzęta zawsze pochodzą z mniejszych bądź większych pseudohodowli, w których nie dba się ani o ich dobro ani o zasady prawidłowego rozrodu. W rezultacie życie skoczków wcale nierzadko składa się z mniejszych i większych pasm cierpienia. Nie jest to sytuacja, którą należy wspomagać - nabycie nawet jednego “żywego przedmiotu” jest wyrazem poparcia! Trzeba jeszcze wspomnieć, że przyszły dom zwierzaka ze sklepu to prawdziwa loteria, równie dobrze może trafić pod opiekę rozsądnych właścicieli, co w ręce niezrównoważonego dziesięciolatka.


Hodowla rodowodowa
Jest to świetny wybór, szczególnie dla początkujących opiekunów. W hodowli dostaniemy zwierzę zdrowe, odrobaczone, w pełni oswojone. Zyskujemy także swoistego doradcę w osobie hodowcy.


Adopcja
W tej chwili nie istnieje organizacja dedykowana pomaganiu myszoskoczkom, ale niekiedy gerbile trafiają pod opiekę wolontariuszy fundacji “ogólnogryzoniowych”, na przykład Vivy! Gryzonie. Adopcjami zajmują się też czasem osoby prywatne, których podopiecznych można znaleźć na portalach ogłoszeniowych i forach tematycznych.

Do zalet adopcji zalicza się pewność co do zdrowia zwierzaka, oswojenia, znajomość jego zachowań, a także możliwość zaoferowania domu istotce, która bardzo go potrzebuje. Adopciaki naprawdę są później wdzięczne!
